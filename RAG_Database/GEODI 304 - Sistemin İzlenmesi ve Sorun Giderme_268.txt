Bu eğitim, sistemin izlenmesi ve olası sorunlara çözüm bulunmasını kapsar. Eğitim için GEODI kurulum ve sistem yönetimi bilgisi gereklidir. Eğitimin süresi 60 dakikadır. Eğitimler genel bir fikir vermeyi amaçlar ve öğrenilenlerin kullanılarak pekiştirilmesi gereklidir. Eğitim kapsamında belirtilen bazı özellikler lisansınızda yer almayabilir.

Eğitime sorun tanılama yöntemi ile başlanacaktır. Ardından Discovery, Classification ve diğerleri için Sorun Giderme bölümleri incelenecektir. Bu bölümlerin ayrıca gözden geçirilmesi fayda sağlayacaktır. Sorunlar bazen bariz bir hata mesajı, GEODI sunucusunu görmeyen bir Ajan, bir uyarı mesajı veya beklenen gibi çalışmayan bir işlem olarak ortaya çıkabilir. Çözümün yarısı tanılamadır; sorunun kaynağını belirlemeden çözüm üretme girişimi genellikle zaman kaybıdır.

İzleme ve sorun giderme için en büyük yardımcı, destek sitesinde yer alan sorun giderme/troubleshooting bölümleridir. Herhangi bir sorunla karşılaşmadan önce bu bölümlerin okunması ve başlıklar hakkında fikir edinilmesi gereklidir. Destek sitesindeki "Support Q" bölümü pek çok soruya cevap verecek ve ilgili sayfalarda aranan cevabın ve çözümün bulunmasına yardımcı olacaktır.

Pek çok sorunun çözümü GEODI dışındadır. Ağ erişimi olmaması veya diskin dolması gibi konuları çözebilmek için temel sistem bilgisi ve tanılama bilgisine sahip olmak gereklidir. Bir istemcinin GEODI sunucusunu neden görmediği Ping ve Telnet gibi araçlarla anlaşılabilir. Loglar, bir sorunun tanılanması için en değerli kaynaklardan biridir; işletim sistemi ve GEODI pek çok log kaydeder. GEODI Raporları altında Ayarlar/Sistem Raporları bölümünde hata, indeks ve sistem sağlığına yönelik raporlar bulunur ve bu raporlar bazı durumlar için olası sebepleri ortaya çıkarabilir.

Varsayımlar veya ön yargı, hata tanımayı zorlaştıran önemli etkenlerdendir. Bir hata veya beklenmedik bir durumla karşılaşıldığında, ilk adayın yazılım yani GEODI olması yanıltıcı olabilir. GEODI, pek çok kurumsal yazılım gibi tamamen hatasız olmamakla birlikte süreci aksatacak hatalardan arınmıştır. Binlerce kullanıcıda hatasız çalışan bir işlemin belirli bir ortamda hatalı olmasının ilk muhtemel sebebi genellikle ortam veya konfigürasyondur.

GEODI hata logları birkaç ana kategoride ele alınabilir: Uygulama logları ve Keşif/İndeksleme logları. GEODI, uygulama ve sınıflama gibi işler için de log tutar. Uygulama logları, GEODI çalışması sırasında karşılaşılan durumları içerir; disk dolu olması, yetki sorunu nedeniyle bir konuma ulaşılamaması, uygun olmayan formatta bir json dosyası veya çalışmayan bir makro tanımı gibi durumlar burada loglanır. Keşif/İndeksleme logları her bir proje/workspace altında yer alır ve örnekte SampleDiscoveryProject kullanılmıştır. Loglar Uyarı, Bilgi ve Hata kategorilerinde bulunur. Bilgi ve Uyarı mesajları genellikle içerik türleri ve erişim yetkileri hakkındadır; bozuk veya şifreli dosyalar, açılamayan ZIP'ler, erişilemeyen web sayfaları veya kaynak alt dizinlerindeki yetki sorunları bilgi olarak loglanır. Hata mesajlarının bir kısmı ise hatalı json dosyası veya hatalı makro gibi konfigürasyonla ilgilidir.

Yetki konuları, kurulum aşamasından itibaren yönetilmesi gereken bir konudur. Kuran kullanıcı ve servis kullanıcısı yetkileri ile kaynaklara erişen kullanıcıların yetkilerindeki olası sorunlar hata olarak dönecektir.

Ağ kaynaklı durumlar en sık karşılaşılan sorun grubudur. GEODI'yi görmeyen ajanlar, kapalı portlar ve firewall tarafından bloke edilen içerikler gibi durumlarla sıkça karşılaşılır. İlgili dokümanda açık olması gereken portlar ve erişim şartları belirtilmiştir; bu şartların sağlandığından emin olunmalıdır. Ping, Telnet ve diğer araçlar hakkında temel bilgilere sahip olmak gereklidir.

Disk yetersizliği sık karşılaşılan bir durumdur. İndeks ve yedekler için yeterli disk alanı olduğundan emin olunmalıdır. CPU kullanımı, içerik türlerine ve indeksleme hızına bağlı olarak artabilir; bu durumda hız düşürülebilir veya kullanımın azalması beklenebilir.

Performans sorunları, yavaş ilerleyen bir keşif veya cevap vermeyen sunucu gibi durumları ifade eder. Performans sorunlarının birkaç sebebi olabilir ve pek çoğu loglara yansımaz. Sunucu kapasitesinin yetersiz CPU, bellek veya disk nedeniyle düşük olması keşif hızını düşürebilir. Yavaş kaynaklar, yeterli hızda veri sunamayabilir. Ağ sorunları, tüm kaynaklara ağ üzerinden erişildiği için yavaşlığa ve genel sorunlara yol açabilir. Keşif devam ederken yoğun arama gibi eş zamanlı kullanım durumlarında keşif hızı düşürülmeli veya işlemler ayrı sunuculara ayrılmalıdır.